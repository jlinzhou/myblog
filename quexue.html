<!DOCTYPE html>
<html lang="en-US">
  <head>
    <meta charset="utf-8">
    <meta name="viewport" content="width=device-width,initial-scale=1">
    <title>劝学 | 一朝春诔</title>
    <meta name="generator" content="VuePress 1.4.1">
    <link rel="icon" href="assets/img/favicon.ico">
    <link rel="manifest" href="manifest.json">
    <link rel="apple-touch-icon" href="icons/icon-152x152.png">
    <meta name="description" content="一朝春诔的学习笔记">
    <meta name="author" content="一朝春诔">
    <meta name="keywords" content="vuepress介绍，vuepress说明，一朝春诔">
    <meta name="theme-color" content="#3eaf7c">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black">
    <meta name="msapplication-TileImage" content="icons/icon-144x144.png">
    <meta name="msapplication-TileColor" content="#000000">
    <link rel="preload" href="/assets/css/0.styles.27faccf6.css" as="style"><link rel="preload" href="/assets/js/app.69313f03.js" as="script"><link rel="preload" href="/assets/js/6.a4c4b5d6.js" as="script"><link rel="preload" href="/assets/js/2.1492d491.js" as="script"><link rel="preload" href="/assets/js/25.35eab6ec.js" as="script"><link rel="preload" href="/assets/js/3.fb57ba34.js" as="script"><link rel="prefetch" href="/assets/js/10.90fe747a.js"><link rel="prefetch" href="/assets/js/11.49b66e17.js"><link rel="prefetch" href="/assets/js/12.162dab37.js"><link rel="prefetch" href="/assets/js/13.b5fc09a4.js"><link rel="prefetch" href="/assets/js/14.b10affa5.js"><link rel="prefetch" href="/assets/js/15.c8e10135.js"><link rel="prefetch" href="/assets/js/16.bc51b658.js"><link rel="prefetch" href="/assets/js/17.f9afbc3d.js"><link rel="prefetch" href="/assets/js/18.9eb71ed7.js"><link rel="prefetch" href="/assets/js/19.2e1bd6da.js"><link rel="prefetch" href="/assets/js/20.179fa2e7.js"><link rel="prefetch" href="/assets/js/21.8d62d0c4.js"><link rel="prefetch" href="/assets/js/22.e2724702.js"><link rel="prefetch" href="/assets/js/23.6ab70dc1.js"><link rel="prefetch" href="/assets/js/24.276649f6.js"><link rel="prefetch" href="/assets/js/26.c50ce340.js"><link rel="prefetch" href="/assets/js/27.feff0012.js"><link rel="prefetch" href="/assets/js/28.096a75b1.js"><link rel="prefetch" href="/assets/js/4.3a5aefed.js"><link rel="prefetch" href="/assets/js/5.a5677d38.js"><link rel="prefetch" href="/assets/js/7.be7c9864.js"><link rel="prefetch" href="/assets/js/8.f9084c3e.js"><link rel="prefetch" href="/assets/js/9.2e88165f.js">
    <link rel="stylesheet" href="/assets/css/0.styles.27faccf6.css">
  </head>
  <body>
    <div id="app" data-server-rendered="true"><div class="theme-container"><header class="navbar"><div class="sidebar-button"><svg xmlns="http://www.w3.org/2000/svg" aria-hidden="true" role="img" viewBox="0 0 448 512" class="icon"><path fill="currentColor" d="M436 124H12c-6.627 0-12-5.373-12-12V80c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12z"></path></svg></div> <a href="/" class="home-link router-link-active"><img src="/assets/img/logo.png" alt="一朝春诔" class="logo"> <span class="site-name can-hide">一朝春诔</span></a> <div class="links"><div class="search-box"><input aria-label="Search" autocomplete="off" spellcheck="false" value=""> <!----></div> <nav class="nav-links can-hide"><div class="nav-item"><div class="dropdown-wrapper"><button type="button" aria-label="Language Menu" class="dropdown-title"><span class="title">Languages</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/language/chinese/" class="nav-link">
  Chinese
</a></li><li class="dropdown-item"><!----> <a href="/language/japanese/" class="nav-link">
  Japanese
</a></li></ul></div></div> <!----></nav></div></header> <div class="sidebar-mask"></div> <aside class="sidebar"><nav class="nav-links"><div class="nav-item"><div class="dropdown-wrapper"><button type="button" aria-label="Language Menu" class="dropdown-title"><span class="title">Languages</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/language/chinese/" class="nav-link">
  Chinese
</a></li><li class="dropdown-item"><!----> <a href="/language/japanese/" class="nav-link">
  Japanese
</a></li></ul></div></div> <!----></nav>  <ul class="sidebar-links"><li><a href="/" class="sidebar-link">Home</a></li><li><a href="/about.html" class="sidebar-link">关于我</a></li><li><section class="sidebar-group collapsable depth-0"><a href="/css/" class="sidebar-heading clickable"><span>美丽的css</span> <span class="arrow right"></span></a> <!----></section></li></ul> </aside> <main class="page"> <div class="theme-default-content content__default"><p>君子曰：学不可以已。</p> <p>青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。</p> <p>故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。（此段教材无）</p> <p>吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。</p> <p>南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。</p> <p>物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蚋聚焉。故言有招祸也，行有招辱也，君子慎其所立乎！（此段教材无）</p> <p>积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。</p> <p>是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。《诗》曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。</p> <p>昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形。玉在山而草润，渊生珠而崖不枯。为善不积邪？安有不闻者乎？</p> <p>学恶乎始？恶乎终？曰：其数则始乎诵经，终乎读礼；其义则始乎为士，终乎为圣人，真积力久则入，学至乎没而后止也。故学数有终，若其义则不可须臾舍也。为之，人也；舍 之，禽兽也。故书者，政事之纪也；诗者，中声之所止也；礼者，法之大分，类之纲纪也。故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微 也，在天地之间者毕矣。君子之学也，入乎耳，着乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。</p> <p>学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。</p> <p>学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。</p> <p>问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。</p> <p>百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。</p> <p>君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。</p></div> <footer class="page-edit"><!----> <div class="last-updated"><span class="prefix">更新时间:</span> <span class="time">2020年4月19日星期日凌晨1点44分</span></div></footer> <!---->  <!----></main></div><div class="global-ui"><!----><!----></div></div>
    <script src="/assets/js/app.69313f03.js" defer></script><script src="/assets/js/6.a4c4b5d6.js" defer></script><script src="/assets/js/2.1492d491.js" defer></script><script src="/assets/js/25.35eab6ec.js" defer></script><script src="/assets/js/3.fb57ba34.js" defer></script>
  </body>
</html>
